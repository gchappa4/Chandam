http://www.andhrabharati.com/dEshi/ragaDalu/sudarSana_ragaDa.html
I worked on this series quite diligently for the last three momths.
I hope it will be useful for you all.

తెలుగు ఛందస్సులో నెన్నియో విధములైన పద్యము లున్నవి.
అందులో వృత్తములు యమాతారాజభానసలగములపై నాధారపడినవి.
జాతులు, ఉపజాతులు మాత్రాగణములచే, అంశగణములచే (సూర్యేంద్రచంద్ర
గణములచే) నిర్మింపబడినవి.

అప్పుడప్పుడు పద్యముల నే విధముగ సంగీతబద్ధముగ నమర్చుట
యనునది ఒక చర్చనీయాంశము. ఆదికవియైన నన్నయభట్టు వృత్తములైన
శార్దూలమత్తేభ విక్రీడితములను, చంపకోత్పల మాలలను, జాత్యుపజాతులైన
కంద, సీస, ఆటవెలది, తేటగీతులను ఎక్కువగా వాడుటకు కారణము అవి
విన సొంపుగా నుండుటవలన యని కొంద ఱనెదరు. నన్నయ సంస్కృతాంధ్ర
ఛందోరీతులను సరిసమానముగ నెన్నుకొని భారతాంధ్రీకరణమును గావించెను.
దీనికి కారణము సంగీతము మాత్రము కాదని నా తలంపు.

తెలుగులో పాడుటకు వీలగు పద్యములు గలవా అను ప్రశ్న తత్క్షణమే
ఉదయించును. ఏ పద్యమునైనను రాగయుక్తముగ పాడుటకు సాధ్యమే.
రాగము పదముల విఱుపు, భావము, సన్నివేశములపై నాధారపడి
యుండును. వృత్తములకన్న జాత్యుపజాతులకు తాళము యుక్తముగ నుండును.

లోకమున కొంద ఱదృష్టవంతులు. అదృష్టవంతు లందఱు మేధావులు,
సౌందర్యవంతులు కారు. అట్లే సాహిత్యములో కూడ కొన్ని పద్యములు అదృష్టము
చేసికొన్నవి. శార్దూలవిక్రీడితము చేసికొనిన అదృష్టము స్రగ్ధర
చేసికొన లేదు. అంత మాత్రమున స్రగ్ధర అందమైన వృత్తము కాదా.
కాకపోయిన నన్నెచోడుడు కుమారసంభవమును ఈ వృత్తముతో నెందులకు
ప్రారంభించును.

దైవపూజకు అన్ని విధములైన పుష్పములు అంగీకృతమే. అటులనే
అక్షరబ్రహ్మారాధనకు అన్ని పద్యములు నుపయుక్తమే. తెలుగులో
సంగీతపరముగను, తాళయుక్తముగను నుండు పద్యములయందు
రగడలు అత్త్యుత్తమములు. ఒక సంగీతకారుడు ఆదికవిగ నుండినయెడల
రగడలు చాల ప్రసిద్ధికెక్కి యుండెడివి. తెలుగు సాహిత్యములో వెలుగు
కిరణములను ప్రతిఫలించక మణిమంజూషలో మఱుగుపడిన
నవరత్నములు నవవిధ రగడలు.

విధేయుడు - జెజ్జాల కృష్ణ మోహన రావు


నూతన వృత్తము - వినీల

మత్తేభ విక్రీడితములో 15వ అక్షరమైన గురువును రెండు లఘువులుగా చేసి
వినీల అనే ఒక వృత్తాన్ని సృష్టించాను.� ఇది పాదానికి 21 అక్షరాలు ఉండే ప్రకృతి
ఛందములో 642740వ వృత్తము.

మత్తేభవిక్రీడితమువలెనే యతి నుంచి వ్రాసిన ప్రయత్న మొకటి క్రింద
ఇస్తున్నాను -

వినీల - స-భ-ర-న-త-స-ర, యతి (1, 14)
21 ప్రకృతి 642740

కన నాకాశము సద్వినీల నవాకారమును దాల్చెం గదా
నిను నాకిప్పుడు జ్ఞప్తి దెచ్చెను సదా� నిండయితి సంతృప్తితో
మనసీ వేళ స్మరించుచుండెనుగదా మాధవ హరీ యంచు నిన్
ప్రణవమ్మాయెను నాకు నయ్యదియె నా ప్రాణమున కాధారమై

మత్తేభవిక్రీడితములో 30 మాత్రలు ఉన్నాయి. దానిని మూడు పదులుగా విడదీసి
వాటికి యతినుంచి వ్రాసిన ప్రయత్నము క్రింద చదవండి.

వినీల - స-భ-ర-న-త-స-ర, యతి (1, 8, 15)
21 ప్రకృతి 642740

నను పాలింపగ రా నవాంబురుహనేత్రా నగధరా శ్రీధరా
విని పాలింపగ రా వినీల శుభగాత్రా ప్రియకరా సుందరా
నను లాలింపగ రా నవీన మధురోక్తిన్ నయముగా నిందు రా
తను వూగింపగ రా తపించితిని నీకై త్వరగ నా ముందు రా

ఇదే వినీలవృత్తాన్ని ప్రాసయతితో వ్రాసిన ప్రయత్నాలు -

వినీల - స-భ-ర-న-త-స-ర, ప్రాసయతి (1, 8, 15)
21 ప్రకృతి 642740

కలయేమో యిది నా విలాపరవ మేమో శిలకు నే రూపమో
తలపేమో మదిలో గలుంగు బరువేమో ఫలితమే శూన్యమో
పిలుపేమో వ్యధతో నెలుంగు కరువేమో ములుగ పూవాయెనో
వలపేమో యిలలో కళంకముల పామో కలగు నన్ గాటేయునో

విరులెన్నో లతలో, స్వరాల విరులెన్నో విరిసె నీ పాటలో
సిరులెన్నో భువిలో, ధరించు సిరులెన్నో విరిసె నీ మేనిలో
ఝరులెన్నో వనిలో, తరంగగతు లెన్నో కురిసె నీ పల్కులో
విరులై, నా సిరులై, స్వరాల సరులై నిర్ఝరులుగా త్వరగ రా 


చక్రబంధము - 7

రంజని పదమూడవ ఛందమునకు చెందినది.
ఇందులో 8192 వృత్తములు గలవు. అందులో
2731వ వృత్తమునకు గురులఘువులు క్రింది
విధముగా నుండును-
UIUIUIUIUIUIU
అనగా ర-జ-ర-జ-గ.
ఆఱు హ-గణములు మఱియు ఒక గురువు.
యతి స్థానము ఏడవ అక్షరము. దీనికి
రంజని (ర-జ గణములు కలిగినది కావున)
అని పేరు. రంజనితో ఏడు వృత్తములు మఱియు
ఆఱు వ్యాసార్ధములు గల చక్రబంధమును
క్రింద ఇస్తున్నాను.

రంజని- ర-జ-ర-జ-గ (1, 7)
ఏడు వృత్తములు, ఆఱు వ్యాసార్ధములు

రాగ వీణ మీటి రమ్య గీతి పాడవే
రాగ మీ మనస్సు రక్తి చెందె కామినీ
రాగిణీ మదీయ రత్న దీప మీవె రా
రాగ రాశి రావె రాక వేచె నీకు రా

జిఫ్ ఫైలు ఛందస్సు సైటులో ఉన్నది.

విధేయుడు - జెజ్జాల కృష్ణ మోహన రావు

శ్రీ జెజ్జాల కృష్ణ మోహన రావు

1

తెలుగు ఛందస్సులో నెన్నియో విధములైన పద్యము లున్నవి. అందులో వృత్తములు యమాతారాజభానసలగములపై నాధారపడినవి. జాతులు, ఉపజాతులు మాత్రాగణములచే, అంశగణములచే (సూర్యేంద్రచంద్ర గణములచే) నిర్మింపబడినవి.

అప్పుడప్పుడు పద్యముల నే విధముగ సంగీతబద్ధముగ నమర్చుట యనునది ఒక చర్చనీయాంశము. ఆదికవియైన నన్నయభట్టు వృత్తములైన శార్దూలమత్తేభ విక్రీడితములను, చంపకోత్పలమాలలను, జాత్యుపజాతులైన కంద, సీస, ఆటవెలది, తేటగీతులను ఎక్కువగా వాడుటకు కారణము అవి వినసొంపుగా నుండుటవలన యని కొందఱనెదరు. నన్నయ సంస్కృతాంధ్ర ఛందోరీతులను సరిసమానముగ నెన్నుకొని భారతాంధ్రీకరణమును గావించెను. దీనికి కారణము సంగీతము మాత్రము కాదని నా తలంపు.

తెలుగులో పాడుటకు వీలగు పద్యములు గలవా అను ప్రశ్న తత్క్షణమే ఉదయించును. ఏ పద్యమునైనను రాగయుక్తముగ పాడుటకు సాధ్యమే. రాగము పదముల విఱుపు, భావము, సన్నివేశములపై నాధారపడి యుండును. వృత్తములకన్న జాత్యుపజాతులకు తాళము యుక్తముగ నుండును.

లోకమున కొంద ఱదృష్టవంతులు. అదృష్టవంతు లందఱు మేధావులు, సౌందర్యవంతులు కారు. అట్లే సాహిత్యములో కూడ కొన్ని పద్యములు అదృష్టము చేసికొన్నవి. శార్దూలవిక్రీడితము చేసికొనిన అదృష్టము స్రగ్ధర చేసికొన లేదు. అంత మాత్రమున స్రగ్ధర అందమైన వృత్తము కాదా! కాకపోయిన నన్నెచోడుడు కుమారసంభవమును ఈ వృత్తముతో నెందులకు ప్రారంభించును?

దైవపూజకు అన్ని విధములైన పుష్పములు అంగీకృతమే. అటులనే అక్షరబ్రహ్మారాధనకు అన్ని పద్యములు నుపయుక్తమే. తెలుగులో సంగీతపరముగను, తాళయుక్తముగను నుండు పద్యములయందు రగడలు అత్యుత్తమములు. ఒక సంగీతకారుడు ఆదికవిగ నుండినయెడల రగడలు చాల ప్రసిద్ధికెక్కి యుండెడివి. తెలుగు సాహిత్యములో వెలుగు కిరణములను ప్రతిఫలించక మణిమంజూషలో మఱుగుపడిన నవరత్నములు నవవిధ రగడలు.

2

క్రీస్తుశకము తొమ్మిదవ శతాబ్దము నందలి అద్దంకి శాసనములోని తరువోజను (పట్టంబు గట్టిన ప్రథమంబు నేడు బలగర్వ మొప్పగ బైలేచి సేన...) మొట్ట మొదటి తెలుగు పద్యముగ పరిగణించవచ్చును. కాని ఆఱవ శతాబ్దపు ఉత్తరార్ధములో ధనంజయుని కలమళ్ళ శాసనములో "ఎఱికల్‌ ముతురాజు ధనంజయులూ రేనాండేళన్‌ చిరుమూరీ" అను పాఠము చతుర్మాత్రాబద్ధమైన మధురగతి రగడగ భావించబడుచున్నది. అనగా ఆఱవ శతాబ్దములో రగడల బోలు పద్యములు తెలుగులో నున్నవని భావించ వీలగును.

కన్నడ లాక్షణికుడైన నాగవర్మ రగడలవలె నుండు పద్యములను ఛందోంబుధిలో క్రీస్తుశకము 990 ప్రాంతమున తెలిపెను. దీనిని అతడు రఘటాబంధ మని పిలిచెను. ఆ పద్యము-

కందము-

గణనియమ విపర్యాసదొ
ళెణెపదదొళ్‌ కూడి మాత్రె సమనాగె గుణా-
గ్రణి యమతదిందె తాళద
గణనె గొడంబట్టు దదువె రఘటాబంధం

(కన్నడ కందమునకు యతి నియమము లేదు.)

దీని అర్థము- గణనియమ విపర్యాసములతో, మాత్రాసమమైన నియమములతో తాళబద్ధమై యుండునది రఘటాబంధము. కొందఱు రఘట యనగా ర-గణములతో (పంచమాత్రలతో) కూడిన పద్యమని యందురు. కాని రగడలు పంచమాత్రలకు మాత్రమే పరిమితము కాదన్నది మనము గుర్తులో నుంచుకొనవలయును. కన్నడములో రగడలను రగళెగళు అని పిలుతురు. ల-ళలకు డ-కారమునకు నుండు అభేద కారణమున కన్నడ రగళె తెలుగులో రగడ యైనది.

3

సంస్కృతములో తాళబద్ధములై కొన్ని పద్యములు గలవు. ఇవి మాత్రలతో, గణములతో రాజిల్లును. వీనిని వైతాళీయము లందురు. ఈ వైతాళీయములు రగడలకు మూలమని కొందఱి భావన.

రగడ సంస్కృత, ప్రాకృత, దేశి ఛందస్సుల ప్రభావము వలన ఆవిర్భవించినదని నా ఉద్దేశ్యము. ప్రాకృత ఛందస్సుతో బాంధవ్యము జైన కవుల ద్వార వచ్చినదేమో. ద్రావిడ భాషా సాహిత్యమునకు జైన కవులు సలిపిన సేవ యపారము. కవిజనాశ్రయ కర్త కూడ జైను డని కొందఱి తలంపు. చతుర్మాత్రాబద్ధమైన రగడ కాధారము ప్రాకృత ఛందస్సులోని పజ్ఝటికా లేక పద్ధటిక. ప్రాకృతములో దీనికి పద్ధడిఆ అని పేరు. ఇందులో పాదమునకు నాల్గు చతుర్మాత్రలు, చివరి గణము జ- గణమో లేక నలమై ఉండవలయును. అంత్యప్రాస కూడ అవసరము. ఉదాహరణగా క్రింద ఒక పజ్ఝటికా -

పజ్ఝటికా: చ-చ-చ-చ, చివర జ లేక నల, యతి: 1.1, 3.1, ప్రాస: అంత్యప్రాస

గడగడ మను నా కరముల గనంగ
దడదడ మను హృది తాళము వినంగ
సడి యిడు నడుగులు సరసము లవంగ
వడి రా వడి రా వరద విమలాంగ

పంచమాత్రల రగడ ప్రాకృత ఛందమైన మదనావతారముపై ఆధారపడియుండునట్లు తోచుచున్నది. మదనావతారమును ప్రాకృతములో మయణాయవార మని యందురు. పదవ శతాబ్దములో సోమదేవుడు రచించిన సంస్కృత కావ్యమైన యశస్తిలకలో మదనావతారములు చాల గలవు.

మూడు మాత్రల రగడలను ఉత్సాహ రగడ లందురు. ఉత్సాహలో యేడు త్రిమాత్రలు (సూర్య గణములు), చివర ఒక గురువు. ఉత్సాహ యొక్క ఒక్కొక్క పాదము ఎనిమిది త్రిమాత్రలకు సమానము. అంత్య లఘువు లోపమును పాడుటలో సరి చేసికొన వచ్చును.

ఉత్సాహ: సూ-సూ-సూ-సూ-సూ-సూ-సూ-గురువు, యతి: 1.1, 5.1

తురగవల్గనరగడ: సూ-సూ-సూ-సూ-సూ-సూ-సూ-సూ, యతి: 1.1, 5.1, ప్రాస: అంత్యప్రాస

చలికి వణకె చేతు లిచట చలికి కాళ్ళు వణకెరా(మ)
చలికి వణకె పెదవు లిచట చలికి నోరు వణకెరా(మ)
చలికి వణకె నంగము లిట చలికి తనువు వణకెరా(మ)
చలియు యింట చలియు బయట చలికి జగతి వణకెరా(మ)

4

ఆదికవి నన్నయ భట్టు రగడలను గుఱించి తప్పక వినియుండును. కాని అవి బహుశా గ్రామీణములని భారతమువంటి కావ్యములో అట్టి పద్యములకు స్థానము లేదని తలచి యుండవచ్చును. కాని రగడల బోలు మాత్రాబద్ధమైన వృత్తములను నన్నయ భారతములో నైపుణితో వాడెను. క్రింద ఇచ్చిన ఉదాహరణలు ఈ విషయమును నిరూపించును. ఈ పద్యము లన్నియు రగడలకు నమూనాలు.

త్రిమాత్రలతోడి ఉత్సాహను నన్నయ ఉపయోగించెను.

ఉత్సాహ: ఏడు సూర్యగణములు, ఒక గురువు, యతి: 1.1, 5.1

రాజవంశరత్న రాజరాజదేవ నిత్యల-
క్ష్మీజయాభిరామ ధర్మమిత్ర మిత్రవిద్వదం
భోజవనపయోజమిత్ర భూరికీర్తికౌముదీ
రాజితత్రిలోక నిఖిలరాజలోకపూజితా

- ఆదిపర్వము, 1-400 (ఆశ్వాసాంతము)

చతుర్మాత్రలతో క్రింది రెండు పద్యములు

మానిని: భ-భ-భ-భ-భ-భ-భ-గురు, యతి: 1, 7, 13, 19

ఏచి తనర్చి తలిర్చిన క్రోవుల

నిమ్మగు ఠావుల జొంపములం

బూచిన మంచి యశోకములన్‌ సుర-

పొన్నల బొన్నల గేదగులం

గాచి బెడంగుగ బండిన యా సహ-

కారములం గదళీ తతులం

జూచుచు వీనుల కింపెసగన్‌ విను-

చున్‌ శుకకోకిల సుస్వరముల్‌

- ఆదిపర్వము 4-20

నన్నయ మానినికి ఒక్క యతిని (1, 13) మాత్రమే వాడెను.

కవిరాజవిరాజితము: న-జ-జ-జ-జ-జ-జ-వ, యతి: 1, 8, 14, 20

చనిచని ముందట నాజ్య హవిర్ధృత

సౌరభధూమలతాతతులన్‌

బెనగిన మ్రాకుల కొమ్మలమీద న-

పేత లతాంతములైనను బా-

యని మధుపప్రకరంబుల జూచి జ-

నాధిపుడంత నెఱింగె దపో-

వనమది యల్లదె దివ్యమునీంద్రు ని-

వాసము దానగురంచనెదన్‌

- ఆదిపర్వము 4-21

నన్నయ కవిరాజవిరాజితమునకు కూడ ఒక్క యతినే (1, 14) పాటించెను.

ఈ పద్యములు దుష్యంతమహారాజు కణ్వాశ్రమము సమీపించునపుడు నుడివినవి. నన్నయ ఐదు మాత్రల పద్యములైన లయగ్రాహిని భారతములో నతి సొంపుగ వ్రాసెను.

లయగ్రాహి: భ-జ-స-న-భ-జ-స-న-భ-య, ప్రాసయతి: 1, 9, 17, 25

కమ్మని లతాంతములకుమ్మొనసి వచ్చు మధు-

పమ్ముల సుగీత నినదమ్ము లెసగెం జూ-

తమ్ముల లసత్కిసలయమ్ముల సుగంధి ముకు-

ళమ్ములను నానుచు ముదమ్మొనర వాచా-

లమ్ములగు కోకిలకులమ్ముల రవమ్ము మధు-

రమ్మగుచు విన్చె ననిశమ్ము సుమనోభా-

రమ్ముల నశోక నికరమ్ములును జంపక చ-

యమ్ములును గింశుక వనమ్ములును నొప్పెన్‌

చందన తమాల తరులందు నగరుద్రుమము

లందు గదళీవనములందు లవలీ మా-

కంద తరుషండములయందు ననిమీల దర-

వింద సరసీవనములందు వనరాజీ-

కందళిత పుష్పమకరందరసముం దగులు-

చుం దనువు సౌరభము నొంది జన చిత్తా-

నందముగ బ్రోషితుల డెందములలందురగ

మందమలయానిల మమందగతి వీచెన్‌

- ఆదిపర్వము 5-138,139

ఇది వసంతఋతు వర్ణనము. కొన్ని పద్యముల తఱువాత పాండురాజు భార్యతో సంభోగించి శాపవశాత్తు మరణించును.

మిశ్రగతులతో కూడిన పద్యములు కూడ నన్నయకు తెలియును. మత్తకోకిల ప్రాకృతఛందములో కూడ నున్నది. దాని పేరు చరచరి. విబుధప్రియ దీనికి నామాంతరము. ఆది శంకరులకు కూడ ఈ వృత్తము చంద్రశేఖరాష్టకము ద్వార పరిచితమే.

మత్తకోకిల: ర-స-జ-జ-భ-ర, యతి: 1, 11

ఏను బాండు సుతుండ భీముడ నిద్ధతేజుడ ధర్మరా-
జానుజన్ముడ ద్రౌపదీహృదయప్రియం బొనరింపగా
బూని యిక్కమలాకరంబున బుష్పముల్‌ గొన వచ్చితిన్‌
వీని గొందు నవశ్యమున్‌ సురవీరు లడ్డము వచ్చినన్‌

అరణ్యపర్వము- 3-361.

(భీముడు సౌగంధికాపుష్పమును గొనివచ్చు సందర్భము.)

5

మాత్రాబద్ధమైన పద్యములు, పాటలు పాడుటకు అత్యుత్తమమైనవి. మూడు మాత్రల నడకను త్రిశ్రగతి యందురు. అదే విధముగా నాల్గు మాత్రల నడక చతురశ్రగతి యగును. ఐదు మాత్రల నడక ఖండగతి యనబడును. మూడు-నాల్గు మాత్రలతో మిశ్రితమైన నడక మిశ్రగతి యగును. త్రిశ్రగతికి రూపక తాళము, చతురశ్రగతికి ఏక తాళము, ఖండగతికి జంపె తాళము, మిశ్రగతికి త్రిపుట తాళము వాడుకలో నున్నవి. చతుర్మాత్రలకు అట తాళము, పంచమాత్రలకు ధ్రువ, మఠ్య తాళములు కూడ వాడబడినవి.

రగడలు ద్విపదలు. వీనికి ప్రాస మాత్రమే కాక అంత్యప్రాస కూడ అవసరము. తెలుగులో యతి తప్పక నుండవలెను. అనంతామాత్యుని ఛందోదర్పణములో తెలుగులో తొమ్మిది రకములైన రగడలు చెప్పబడినవి. వివరములు క్రింది పట్టికలో తెలుపుచున్నాను. ఇందులో రగడ పేరు, గణము తీఱు, సంఖ్య, గతి, యతి యొక్క గణము క్రమముగ విశదీకరించబడినవి.

హయప్రచార రగడ - త్రిమాత్రలు నాలుగు, త్రిశ్ర, 1.1, 3.1 తురగవల్గన రగడ - త్రిమాత్రలు ఎనిమిది, త్రిశ్ర, 1.1, 5.1 విజయమంగళ రగడ - త్రిమాత్రలు పదునాఱు, త్రిశ్ర, 1.1, 9.1

మధురగతి రగడ - చతుర్మాత్రలు నాలుగు, చతురస్ర, 1.1, 3.1 హరిగతి రగడ - చతుర్మాత్రలు ఎనిమిది, చతురస్ర, 1.1, 5.1

ద్విరదగతి రగడ - పంచమాత్రలు నాలుగు, ఖండ, 1.1, 3.1 విజయభద్ర రగడ - పంచమాత్రలు ఎనిమిది, ఖండ, 1.1, 5.1

హరిణగతి రగడ - త్రి చతు త్రి చతు, మిశ్ర, 1.1, 3.1 వృషభగతి రగడ - త్రి చతు త్రి చతు త్రి చతు త్రి చతు, మిశ్ర, 1.1, 5.1 హంసగతి రగడ - పం పం త్రి త్రి, మిశ్ర, 1.1, 3.1

కన్నడములో త్రిమాత్రల రగడను ఉత్సాహ రగళె యనియు, చతుర్మాత్రల రగడను మందానిల రగళె యనియు, పంచమాత్రల రగడను లలితగతి రగళె యనియు పిలిచెదరు. వృషభగతి రగడ కన్నడములో భామినీషట్పదిని బోలినది. కన్నడ కవులు రగడలతో కావ్యములనే రచించినారు. బహుశా వారికి సంగీతము బోలు పద్యములన్న ఇష్టమేమో.

ఇవి కాక ప్రాసరహితమైన రగడ మంజుల రగడ యను పేరుతో రాజిల్లుచున్నది. హంసగతి రగడ లాక్షణికులు చెప్పకున్నను త్రిపురాంతకోదాహరణములో ఉపయోగించ బడినది. ఆధునికులు ఆదరించు ముత్యాలసరము వృషభగతి రగడయొక్క ఒక ప్రతిరూపము అన్న సంగతి మఱువరాదు. తెలుగు లాక్షణికులు రగడలను జంతువుల గమనముల ననుసరించి నామకరణము చేసిరి.

యక్షగానములకు రగడలు ఆయువు మఱియు ఊపిరి. వీనిని రేకులు అనుట వాడుక. తాళమును ముందు పెట్టి పేరు పిలుచుట పరిపాటి, ఉదా. త్రిపుట రేకులు, జంపె రేకులు, ఇత్యాదులు. రేకు అను పదము చంద్రరేఖ నుండి వచ్చినదను ఊహ గలదు. అర్ధ రగడలకు అర్ధరేకులని పేరు. వీధినాటకములలో వచ్చు రగడలను దరువు లనెదరు. దరువు ధ్రువా శబ్దమునుండి పుట్టినదని భావన. రేకులు, దరువులు ఈ రెంటిని మార్చి మార్చి వ్యవహరింతురు.

రగడలను పుష్పాచయము, జలక్రీడ, యుద్ధ వర్ణన, నగర, క్షేత్ర వర్ణనలలో కవులు చాల చాకచక్యముతో వాడిరి. పెద్దననుండి పాపరాజు వఱకు రగడలను ప్రాస, అంత్యప్రాసలు మాత్రమే కాక యమక అనుప్రాసలతో కూడ వ్రాసిరి. యక్షగానములలో ఇవి ఒక ప్రత్యేక స్థానమును ఆక్రమించుకొనినవి. ఉదాహరణములను లఘు కావ్యములలో రగడలను కళికలుగా, అర్ధరగడలను ఉత్కళికలుగా కవులు పేర్కొనిరి. ఈ కావ్యములలో ఎనిమిది విభక్తులలోని ఎనిమిది వృత్తములతోబాటు కళికలనబడు ఎనిమిది రగడలు, ఉత్కళికలనబడు ఎనిమిది అర్ధరగడలు ఉండును.

6

త్రిశ్రగతికి చెందిన త్రిమాత్రల రగడలు మూడు. అవి హయప్రచార (నాల్గు గణములు), తురగవల్గన (ఎనిమిది గణములు) మఱియు విజయమంగళ (పదునాఱు గణములు). నేను దీనిని (3, 3, 3, 3) అని పిలువ దలచాను.

ఒక హిమపాతము పిదప నేను వ్రాసినది క్రిందిది.

హయప్రచార రగడ: 3, 3, 3, 3, యతి: 1.1, 3.1

తెల్లగ పడె తిన్నగ పడె
మెల్లగ పడె మృదువుగ పడె
చల్లగ పడె చక్కగ పడె
వెల్లగ హిమ వృష్టియు పడె

పింగళి సూరనామాత్యుని కళాపూర్ణోదయములో రెండవ ఆశ్వాసములో 159వ పద్యము. ఇది ఒక సంగ్రహ రామాయణము. ఇరువది ఎనిమిది పంక్తులు. సామాన్యముగా రగడలలో ఎక్కువ పంక్తులు ఉండును. దీనిని కడవకము అందురు.

తురగవల్గన రగడ: (3,3,3,3) (3,3,3,3), యతి: 1.1, 5.1

దశరథావనీశ విమలతర తపఃఫలావతార
నిశిత శర లఘు ప్రయోగ నిహత తాటకా విహార
కపట పటు సుబాహు దశన ఘటిత గాధిసూను యాగ
అపరిమేయ గౌతమాంగనాఘ దమన పద పరాగ
కోమలేక్షు దళన సదృశ ఘోర శంభు చాప భంగ
భూమిజా వివాహ విభవ పూర్ణ సమ్మదాంతరంగ
పరశురామ గర్వ పవన పాప పీన బాహు నాగ
గురు వచోఽనుపాల నాతి కుతుక విధుత రాజ్యభోగ
పాద భజన వితరణాతి ఫలిత గుహ సమస్త పుణ్య
పాదుకా ప్రదాన విహిత భరత సౌహృదానుగుణ్య
ఘన విరాధ మద వినాశ కలిత బహు విప న్నిరాస
వినుత పద నివేశ పూత వివిధ మౌని కుల నివాస
తత నిశాచరీ విరూపతా కృత ప్రియా వినోద
అతుల బల ఖరాది దనుజ హనన జనిత విబుధ మోద
హరిణ రూప ధారి దారు ణాసు రాసు హరణ బాణ
పరమ ఘోర బాహుబల కబంధ మర్దన ప్రవీణ
అమల శబరికా ఫలోపహార రుచి ఘనాభిముఖ్య
సమద వాలి దర్ప దమన సఫలితార్క తనయ సఖ్య
శరణ వరణ పర పరానుజ ప్రదీపిత ప్రసాద
అరుణితాక్షి కోణ విరచితాంబురాశి గర్వ సాద
పర్వతౌఘ రచిత సేతు బంధ సుతర సింధు కాండ
గర్వ పంక్తికంఠ కంఠ ఖండన ప్రచండ కాండ
సకల దివిజ నుత చరిత్ర సాధు భవ లతా లవిత్ర
సకరుణా తరంగ నేత్ర జానకీ మనోజ్ఞ గాత్ర
యతి జపార్హ పుణ్య నామ యతి వితీర్ణ భక్త కామ
సతత సిత యశోఽభిరామ సర్వలోక పూర్ణ ధామ
అహిత విదళ నాతి రౌద్ర యార్త పాలనా వినిద్ర
మహిత నిఖిల గుణ సముద్ర మమ్ము బ్రోవు రామభద్ర

నా వద్ద నున్న యక్షగానములలో త్రిశ్రగతి ఉన్న దరువులు గాని, రేకులు గాని లేవు. వేఱొక పుస్తకములో నుదహరించబడినది క్రింద ఇచ్చుచున్నాను.

కంకంటి పాపరాజు విష్ణుమాయావిలాసము నుండి-

తురగవల్గనము: (3,3,3,3) (3,3,3,3), యతి: 1.1, 5.1

జాఱు కొప్పు జూచి యొకడు జంకెనలకు బ్రమసి యొకడు
ఓర జూపు జూచి యొకడు తార తీరు జూచి యొకడు

తాళ్ళపాక పెదతిరుమలయ్య యొక్క శ్రీ వేంకటేశ్వర ఉదాహరణము నుండి-

షష్ఠీ విభక్తి తురగవల్గన రగడ కళిక-

మఱియు నెఱియు మంత్ర తంత్ర మర్మ ధర్మ కీలకునకు
చిఱుత యుఱుత భక్తి శక్తి జెలగి మెలగు పాలకునకు
సోమధామ నూత్న రత్న సుకర మకర కుండలునకు
సామభూమగానమాన సక్త భక్త మండలునకు
బంతి గొంతి తనుజు ననుజు బండి నుండు మాధవునకు
జంతయింతి గంద మంది చక్కనొక్కు భూధవునకు
రాజితాజి కుంభి కుంభ రక్తసిక్త భీకరునకు
భోజరాజ పుత్రి మైత్రి బొదలి మొదలు శ్రీకరునకు

ఉత్కళిక (కళికలో సగము)

భువనసువన ఫలము లలమి
జవనపవన బలము కలిమి
యెదలు పొదల మరగి తిరిగి
చదల తుదల కరిగి పెరిగి
పేపుమాపు మించి పొంచి
రూపు చూపి సంచరించు
యోగరాగ కీరమునకు
యాగభాగ సారమునకు

కళికలో ఎనిమిది పాదాంతములలో విభక్తి (ఇక్కడ షష్ఠీ విభక్తి) ఉండవలయును. ఉత్కళికలో చివరి రెండు పాదములలో మాత్రమే ఉండవలయును. కళిక ఎప్పుడు మఱియు, వెండియు ఇత్యాది పదములతో ఆరంభ మగును.

7

చతురశ్ర గతి యున్న పాటలను పద్యములను విననివారు లేరు అని చెప్పుటలో అతిశయోక్తి లేదు. ఈ గతికి ఏక తాళము సరిపోవును. క్రింద కొన్ని సంక్షిప్తమైన ఉదాహరణలను ఇచ్చుచున్నాను. ఈ గతిని నేను (4, 4, 4, 4) అని పిలువ దలచాను. నాల్గు చతుర్మాత్రలతో నుండు రగడ మధురగతి రగడ, ఎనిమిది చతుర్మాత్రలతో నుండునది హరిగతి రగడ. ఉపయోగించు గణములు- న-ల, భ, స, గ- గములు. జ-గణమును సామాన్యముగ నుపయోగించరు.

జ్ఞాని మాత్రమే కాక గొప్ప కవి కూడ యైన ఆది శంకరుల భజగోవిందస్తోత్రము నుండి-

దిన-యామిన్యౌ సాయంప్రాతః
శిశిర-వసంతౌ పునరాయాతః
కాలః క్రీడతి గత్యచ్ఛాయుః
తదపి న ముంచత్యాశావాయుః

మాత్రాబద్ధ కవిత్వపు మధుర సృష్టికర్త యైన జయదేవుని గీతగోవిందము నుండి వసంత ఋతు వర్ణన-

లలిత-లవంగ-లతా పరిశీలన

కోమల మలయ సమీరే

మధుకర-నికర కరంబిత కోకిల

కూజిత కుంజ కుటీరే

విహరతి హరి రిహ

సరస వసంతే నృత్యతి

యువతి-జనేన సమం సఖి

విరహి-జనస్య దురంతే

వల్లభాచార్యుల మధురాష్టకము మధురగతి రగడ లక్షణములతో శోభిల్లుచున్నది. సంస్కృతములో యతి లేదు.

అధరం మధురం వదనం మధురం
నయనం మధురం హసితం మధురం
హృదయం మధురం గమనం మధురం
మధురాధిపతే రఖిలం మధురం

భద్రాచల రామదాసు యొక్క క్రింది కీర్తన గణయతివిరాజితమై యున్నది.

ఏ తీరున నను దయ జూచెదవో
ఇన వంశోత్తమ రామా
నా తరమా భవసాగర మీదగ
నళిన దళేక్షణ రామా

శ్రీ రఘునందన సీతారమణా
శ్రిత-జన-పోషక రామా
కారుణ్యాలయ భక్తవరద నిను
కన్నది కానుపు రామా

అభినవకవితాసార్వభౌముడైన శ్రీరంగం శ్రీనివాస రావు మహాప్రస్థానము నుండి ఒక వజ్రపు తునక క్రిందిది. జ-గణమును శ్రీ శ్రీ చాకచక్యముగా నుపయోగించెను.

ఎముకలు కుళ్ళిన వయస్సు మళ్ళిన
సోమరులారా చావండి
నెత్తురు మండే శక్తులు నిండే
సైనికులారా రారాండి

మల్లీశ్వరి చిత్రము నుండి దేవులపల్లి కృష్ణ శాస్త్రి పాట నుండి ఒక భాగము-

కొమ్మల గువ్వలు గుసగుస మనినా
రెమ్మల గాలులు ఉసురుసు రనినా
అలలు కొలనులో గలగల మనినా
దవ్వుల వేణువు సవ్వడి వినినా ....

క్రింద హిమపాతముపై వ్రాసిన రెండు మధురగతి రగడలు. రెండవ పద్యమునకు మణిగణనికరపు లక్షణములు కూడ గలవు.

మధురగతి రగడ: చ, చ, చ, చ, యతి: 1.1, 3.1

ఎక్కడ జూచిన హిమముల మ్రుగ్గులు
చక్కని మ్రుగ్గులు చల్లని మ్రుగ్గులు
చుక్కల మ్రుగ్గులు సొబగుల మ్రుగ్గులు
దిక్కుల దిక్కుల తెలి నును మ్రుగ్గులు

మణిగణనికరము: న-న-న-న-స, యతి: 1, 9

మనసున వినబడె మధురపు పదముల్‌
కనులకు గనబడె కరుగని ముదముల్‌
తనరెడు స్మితమయ ధవళ కుసుమముల్‌
మణిగణనికరమె మహి పయి హిమముల్‌

శేషము వేంకటపతి వ్రాసిన శశాంకవిజయము నందలి ద్వితీయాశ్వాసములోని 118వ పద్యము. ఇందులో యమకములను గమనించ ప్రార్థన.

మధురగతి రగడ: 4, 4, 4, , యతి: 1.1, 3.1

వెలసె వనాంతర వీధి వసంతము
కలిగె జగంబుల గనక వసంతము
జిలిబిలి యలరుల జిమ్మె లతాంతము
సొలవున మీఱె నశోక లతాంతము
మురువుగ బొన్నల మొగ్గలు పుట్టెను
సరసిజముల మధుసారము పుట్టెను
కరకరి గంతుడు కైదువు బట్టెను
విరహిణులకు మది వెత జూపట్టెను
భుగభుగమని సురపొన్నలు విచ్చెను
మగనికి జెలి కమ్మని మోవిచ్చెను
పొగడ మొగడలకు బుట్టెను దావులు
తగె విట సంకేతమ్ముల తావులు
భసల విసరములు బారులు తీరెను
మసలక పికముల మౌనము దీరెను
కనుగొనవే శృంగారపు వనములు
మన మలరించునె మన జవ్వనములు
పొలిచె మహీజంబులు సదళంబులు
తులకించెను గంతు నిషు దళంబులు
కననీయ నిదే కైకొను మరువము
వనితా యిచ్చితివా నిను మరువము
మెలతొరొ నావి సుమీ విరవాదులు
వలదే నాతో వలవని వాదులు
కలికీ యిచ్చట కంతును కైదువ
నలికీ నరుగగ నచ్చటికై దువ
తగ బూచెగదే స్థల నీ రజములు
దిగులొందించె బథిని నీరజములు
పువ్వులు గలవట పోదమె దవులకు
నవ్వుచు జవ్వని నను వెను దవులకు
ఇంతి యెక్కడివె యీ కోరకములు
చెంతను నుండిచ్చెద కోరకములు
కానుక తర మిక్కడి కేసరములు
నేనియ్యనటే నీకే సరములు
చెలి మును నే జూచితినే కొమ్మలు
బళి న్యాయము జెప్పరె యా కొమ్మలు
నాతి ప్రేంకణము నగె నీ పాటల
చేతి కబ్బె నిదె చేకొను పాటల
తోయజలోచన దొరకెను దవనము
వేయీడకు రావే మీద వనము
మోవి గంటినా ముద్దుల గులుకదె
మోవి గంటి నా ముద్దుల గులుకదె
విటపాళుల నీ వేనలి బెట్టుదు
విటపాళుల నీవే నలి బెట్టుదు
ననిచిన గోరంటను జెలి మెచ్చవు
ననిచిన గో రంటను జెలి మెచ్చవు
అని వనితామణు లాడగ బాడగ
ఘనమగు తమి మొగ్గలు గిలు పాడగ
నలు నగు నబలల నారామంబుల
నళికుల యుతముల నారామంబుల
పాటీర నగోపరి హరిచందన
వాటీ వేల్లిత వల్లీ స్పందన
పటిమ చెలంగుచు బాండ్య వధూటీ
చటులోపరి రత సంభ్రమ ధాటీ
విలులిత సురభిళ వేణీ చాలన
లలిత సుపరిమళ లహరీ ఖేలన
సరణిని బొదలుచు జల్లగ గదలుచు
విరులను గురియుచు విరహుల నొరయుచు
గమలము లంటుచు గలువల నొంటుచు
స్తిమితత గులుకుచు దేనెల చిలుకుచు
నలసత దూలుచు నళి తతి దోలుచు
మలసె నుదారము మలయ సమీరము

అహోబిల కవి రచించిన గరుడాచల యక్షగానము నుండి ఒక ప్రార్థన-

భావము లోపల దేవిని యమృతపు
తావిని మది సిరిదేవి నుతింతున్‌
అతులితముగ మునితతులను బ్రోచిన
చతురుని గౌరీపతిని భజింతున్‌
ఏణాక్షిని మృదుపాణిని పద్మజు
రాణిని చక్కని వాణి దలంతున్‌
పాయక నవమతి సేయక మునిబల
దాయకుడైన వినాయకు గొలుతున్‌
ప్రవిమల సద్గుణ భావోన్నతులను
గవులను యాదిమ కవుల నుతింతున్‌

మదురై కామరాజ విశ్వవిద్యాలయములో ఒకప్పుడు నా సహోద్యోగియైన ఆచార్య తిమ్మావజ్ఝల కోదండరామయ్య గారి అన్నమయ్య ఉదాహరణము నుండి చతుర్థీ విభక్తిలో వ్రాసిన కళిక మఱియు ఉత్కళికలు. ఒక రెండు చోటులలో గణభంగమైనది, ముద్రణ పొఱపాటేమో.

కళిక (హరిగతి రగడ)

మఱియును గర్ణాటక సంగీత స-

మాగమ శుభఘటికా సూచనుకై

తిరువేంకటపతి తిరుపదముల గతి

తెలిసితి నను వరమతి లోచనుకై

శ్రీయలమేల్మంగాసతి జనకత

జెలువగు వేంకటపతి శ్వశురునకై

పాయనియనురాగమున రాగమున

బాడెడు గాయక కవి గురువునకై

పెదతిరుమలకవి పేర గవిని గని

పేర్మి జెందు బంగారు కడుపుకై

సదమల కృతిచిత్రముల నాదకవి

జరపినట్టి రంగారు నిడుపుకై

కుల మెల్లను గవులును గాయకులను

గొప్ప జెప్పికొన నొప్పిన గురుకై

కలకాలము దన తనువు మనువు కృతి-

కన్య కలనమున జరపిన వరుకై

ఉత్కళిక (కళికలో సగము)

ఇల సిద్ధులు సాధ్యులు గుమి గూడగ
నల రంభాద్యప్సరసలు నాడగ
నారద తుంబురు నాదకళా భజ-
నారతు లెల్ల రనారతమును నిజ
నాదకళల నిడి నయమున గొలువగ
వేదసమాన కవిత్వమునను జగ
మెల్ల నుతింపగ బాడిన కృతికై
సల్లలితోక్తి విశారదమతికై

8

ఈ రోజు పంచమాత్రాబద్ధమైన రగడ వంటి పద్యములను, పాటలను, రగడలను, రేకులను, ఉదాహరణములను పరిచయము చేయుచున్నాను. సందేశము పూర్ణముగా చదివి ఆనందించెదరని భావించుచున్నాను.

మహాకవి కాళిదాసు యొక్క శ్యామలా దండకము అందరికి పరిచితమే. దండకములను యెన్నియో విధములుగా వ్రాయ వీలగును. కాని చాల దండకములలో ర-గణమో లేక త-గణమో వరుసగా వ్రాయుట పరిపాటి. ఈ ర- గణ, త-గణ దండకములు పంచమాత్రాబద్ధమైనవి. ఇవి సామాన్యముగా ఏకపాదులు. అనగా దండకమంతయు ఒకే పాదము. ఇందులో యమకములు, అనుప్రాసలు ఎక్కువగా నుండును. తెలుగులో మొట్టమొదటి దండకము నన్నయభట్టు భారతపు అరణ్యపర్వములో చదువ వీలగును. ఇది శ్రీకంఠ లోకేశ... (అరణ్య 1.324) పంచ మాత్రల పద్యములైన లయగ్రాహి వంటి పద్యములను కవులు ప్రత్యేక నైపుణ్యముతో వ్రాసిరి. పంచ మాత్రల గతి ఖండగతి, తాళము సామాన్యముగా ఝంపె (జంపె) తాళము. యక్షగానములలో వీనిని జంపెరేకు లందురు.

లీలాశుకుని శ్రీకృష్ణకర్ణామృతము నుండి రెండు పద్యములు-

శశిశోభా: న-న-న-న-న-గగ, యతి: 1, 11

కర-కమల-దల-దలిత-లలితతర-వంశీ
కల-నినద-గల-దమృత-ఘన-సరసి దేవే
సహజ-రస-భర-భరిత-దర-హసిత-వీథీ
సతత-వహ-దధర-మణి-మధురిమణి లీయే (1.52)

(శశిశోభను త్వరితగతి లేక పాలాశదళమని కూడ యందురు)

(లలిత కరాంగుళీ దళద-

ళ న్మురళీ మధురస్వరామృతో

జ్వల సరసిన్‌ మనోజ్ఞ సహ-

జస్మిత కందళ చంద్ర చంద్రికా

వలదరుణాధరోష్ఠ మధు

వాసిత చారు ముఖాంబుజంబునన్‌

దొలగక నాదు మానస మ-

ధువ్రత మియ్యెడ లీన మయ్యెడిన్‌

- వెలగపూడి వెంగనామాత్యుని తెలుగు సేత)

స్రగ్విణీ: ర-ర-ర-ర, యతి: 1, 7

అంగనా మంగనా మంతరే మాధవో
మాధవం మాధవం చాఽంతరే నాంగనా
ఇత్థ మాకల్పితే మండలే మధ్యగః
సంజగౌ వేణునా దేవకీనందనః (2.37)

(ఇరుదెస దాను నిల్చి తన

కింతులు పార్శ్వముల వసింపగా

గరములు గంఠపాళి జెల-

గన్‌ బలభిన్మణి విద్రుమంబులన్‌

సర మొనరించినట్లు సర-

సస్థితి మండల మధ్యవర్తియై

మురళిరవంబునం జెలగు

మోహన మూర్తి మురారి గొల్చెదన్‌

- వెలగపూడి వెంగనామాత్యుని తెలుగు సేత)

జయదేవుని గీతగోవిందములోని నాకు అతి ప్రియమైన పందొమ్మిదవ అష్టపది నుండి-

త్వ మసి మమ భూషణం త్వ మసి మమ జీవనం
త్వ మసి మమ భవజలధి రత్నం
భవతు భవ తీహ మయి సతత మనురోధినీ
తత్ర మమ హృదయ మతి యత్నం

ప్రియే చారుశీలే ప్రియే చారుశీలే
ముంచ మయి మాన మనిదానం
సపది మదనానలో దహతి మమ మానసం
దేహి ముఖ కమల మధు పానం

తెలుగు కావ్యములు శ్రీకారముతో నారంభమై, మంగళమహాశ్రీతో నంతమగును. మంగళమహాశ్రీని చివరి పద్యముగా అమలులో తెచ్చినది నన్నెచోడ మహాకవి. క్రింది జోలపాట విశ్వనాథ సత్యనారాయణ వారి శ్రీరామాయణకల్పవృక్షము నుండి- అవతార ఖండము- 299

మంగళమహాశ్రీ: భ-జ-స-న-భ-జ-స-న-గగ, యతి: 1, 9, 17

పొత్తులను నందములు

బొత్తులిడినట్టి గొల-

పొత్తివలె నొత్తిగిలు జోజో

గుత్తులుగ బ్రాకిచని

కొత్తళము వ్రేలు సరి

క్రొత్తలగు ద్రాక్షవగు సామీ

చిత్తునకు సత్తునకు

జిత్తులగు బోకులగు

జిత్తు లమరించగల సామీ

ఒత్తిగిలి పండుకొను

ముత్తకలి యేడుపుల

నొత్తుగను నెత్తకుము జోజో

పంచమాత్రలతో శోభిల్లుచుండు నండూరి వారి ఒక యెంకి పాట-

కలలోన నా యెంకి కతలు సెపుతున్నాది
వులికులికి పడుకుంట వూకొట్టుతున్నాను
కతలోని మనసల్లె కాసింతలో మారి
కనికట్టు పనులతో కత నడుపుతున్నాది
రెక్కలతో పైకెగిరి సుక్కల్లె దిగుతాది
కొత్త పువ్వుల కులుకు కొత్త మెరుపుల తళుకు
తెలివి రానీయకే కల కరిగి పోతాది
ఒక్క నేనే నీకు పెక్కు నీవులు నాకు
లేపకే నా యెంకి లేపకే నిదర
ఈపాటి సుకము నే నింతవర కెరుగనే

క్రింది రెండు పద్యములు నావి.

ద్విరదగతి రగడ: పం, పం, పం, పం (1.1, 3.1)

ఎన్ని రూపమ్ములో యీ స్ఫటిక హిమములకు
నన్ని స్ఫటికములలో నంభస్సె హిమములకు
కన్నెలు రచించెడు సొగసులీను మ్రుగ్గులో
కన్నియ ప్రకృతి చూపు కడు సొగసు నిగ్గులో

(Sidebar: Ice crystals are indeed remarkable. Their morphology is hexagonal in shape. But they display a remarkable variety of different patterns, yet remaining basically hexagonal. They are all made up of water. There is a very good book entitled "Snow Crystals" by Bentley and Humphreys with more than 2000 individual photographs of snow crystals. Dover has published this. Some of the photographs look like our ముగ్గులు.)

గజరాజ: స-జ-భ-భ-స యతి: 1, 8

ద్విరదగతిరగడ: పం, పం, పం, పం (1.1, 3.1)

గజరాజు పిల్చె నిన్‌ గళ మెత్తి హరిహరీ
త్రిజగాన నీవె యీ ద్విరదంపు గతి హరీ
భుజియించ గోరె యీ బుసగొట్టు మొసలి నన్‌
భజియింతు గావుమా పరమాత్మ యమలినా

(గజరాజ వృత్తమునకు ద్విరదగతి రగడకు గల నామ సామ్యమును గమనించ ప్రార్థన.)

పిల్లలమఱ్ఱి పినవీరభద్రకవి శృంగారశాకుంతలము నుండి యుద్ధ వర్ణన- మూడవ ఆశ్వాసములో 226వ పద్యము.

లలిత హృదయము తివిరి లంఘించు నరదములు
కులగిరుల నైన డీకొను మద ద్విరదములు
తెరలి యురువడి గాలి దెగబాఱు వాజులును
సురరాజు సరివచ్చు చుట్టంపు రాజులును
దివిజ గురుతోడ నుద్దికి వచ్చమాత్యులును
దవిలి సేవించు తాతల నాటి భృత్యులును
జాఱు గలుగక నిల్చు సంధి సౌజన్యులును
వేఱొకింతయు లేని విశ్వాస మాన్యులును
సమర సమ దుఃఖులగు సత్కృపాపాత్రులును
జెమట నెత్తురు గాగ సేవించు మిత్రులును
వేటాఱు తునుకలుగ వేయగల సాదులును
సూటి దప్పక యేయు చొక్కంపు జోదులును
కోరి గిరవులు వెట్టి కొలుచు జగతీపతులు
పోరులకు ముఖరులై పొలుచు సేనాపతులు
తొలు పోటు కయ్యమున దొడరు నాసీరులును
బలిమిమై జమునైన బఱచు భటవీరులును
కలహ విక్రమ కళాకలితులగు సాయకులు
నలఘు బలసంపన్నులగు లెంక నాయకులు
నసి చర్మ సంగర సహాయులగు పారకులు
నసమ శాత్రవ జయ సమర్థులగు దారకులు
కొండ లగ్గల సరకు గొనని పేరాయులును
దండి వన దుర్గ భేదకు లయిన కోయలును
మఱియు గణ ముఖ్యులగు మల్లరుల యొంటరులు
నెఱ బిరుదు శూరులును నెన కెనయు గెంట